---
lang: pl
date: "18 czerwca 2025, godz. 11:30"
author: Inżynieria i analiza danych GL03
title: "Kolokwium ze Statystyki matematycznej"
geometry: margin=2.5cm
header-includes: |
  \usepackage{icomma}
  \usepackage{siunitx}
  \sisetup{per-mode=symbol,locale=PL,range-phrase={-},range-units=single}
---

**UWAGA.** Ten plik zawiera dwie strony. Proszę zapoznać się z całością tekstu.

## ZADANIE 1.

Zbiór danych `car::Prestige` zawiera 6 zmiennych, między innymi `education` –
czas edukacji (w latach) i `income` – średni dochód w dolarach w 1971 r.
Zakładając, że czas edukacji i średni dochód mają rozkład normalny, wykonaj
poniższe polecenia i odpowiedz na zadane pytania.

(A) Na podstawie danych zawartych w zbiorze `car::Prestige` wyznacz wartość
    estymatora punktowego współczynnika korelacji liniowej czasu edukacji i
    średniego dochodu w 1971 r. oraz dokonaj jego interpretacji. (4 pkt)

(B) Na poziomie ufności 0.97 zbuduj przedział ufności dla współczynnika
    korelacji liniowej czasu edukacji i średniego dochodu w 1971 r. Jakie
    wnioski można sformułować na podstawie otrzymanego przedziału? (4 pkt)

(C) Na poziomie istotności 0.03, zweryfikuj hipotezę sformułowaną w punkcie (B).
    (4 pkt)

W rozwiązaniu zadania skorzystaj z gotowych funkcji programu R.

## ZADANIE 2.

W przedszkolu „Wesołe skrzaty” przeprowadzono ankietę wśród 120 dzieci, pytając
o ulubione zajęcia spośród czterech propozycji: malowanie, śpiew, taniec,
czytanie bajek. Dyrekcja przedszkola zakłada, że dzieci wybierają te zajęcia z
następującymi proporcjami: malowanie – 30%, śpiew – 25%, taniec – 25%, czytanie
bajek – 20%.

W ankiecie uzyskano następujące liczby wyborów: malowanie – 45 dzieci, śpiew –
25, taniec – 30, czytanie bajek – 20.

Na poziomie istotności 0.05 zweryfikuj hipotezę, że preferencje dzieci są zgodne
z założeniami dyrekcji przedszkola. Do przeprowadzenia testu wykorzystaj
odpowiednią funkcję programu R. (8 pkt)

## ZADANIE 3.

W celu sprawdzenia poglądu, że pracownicy zmian nocnych śpią mniej niż
pracownicy zmian dziennych, zmierzono czas snu wśród 40 losowo wybranych
pracowników zmiany nocnej i 45 – zmiany dziennej, a wyniki zestawiono w tabeli:

| Zmiana  | $\overline{x}\; (\si{\hour})$ | $s\; (\si{\hour})$ |
| ---     | :-:                           | :-:                |
| dzienna | 7.2                           | 1.1                |
| nocna   | 6.5                           | 1.3                |

gdzie $\overline{x}$ oznacza średnią z pobranej próby, a $s$ – odchylenie
standardowe obliczone na podstawie obciążonej wariancji. Zakładając, że czas snu
ma rozkład normalny, wykonaj poniższe polecenia.

(A) Na poziomie ufności 0.94 zbuduj przedział ufności dla różnicy średniego
    czasu snu pracowników zmiany dziennej i nocnej. Jakie wnioski możesz sformułować
    na podstawie otrzymanego przedziału? (6 pkt)

(B) Na poziomie istotności 0.06 zweryfikuj hipotezę sformułowaną w punkcie (A).
    Weryfikację hipotezy przeprowadź na podstawie odpowiedniego obszaru krytycznego.
    (4 pkt)

Na rozwiązanie zadań masz 80 minut. Rozwiązania (poprawnie napisany skrypt
programu R nie jest rozwiązaniem zadania) wszystkich zadań zamieść w jednym
pliku Rmd. **Plikowi nadaj nazwę, którą jest twoje nazwisko bez znaków
diakrytycznych.** Tak nazwany plik prześlij jako odpowiedź do zadania na
Teamsach. Rozwiązania zadań wpisz do pliku zachowując ich kolejność.
